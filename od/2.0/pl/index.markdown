---
title: Definicja Otwartej Wiedzy
layout: page
---
Wersja 2.0  

**Definicja Otwartej Wiedzy** precyzuje znaczenie “otwartości” w odniesieniu do wiedzy. Jej celem jest promowanie wiedzy jako dobra wspólnego, z 
którego każdy może czerpać i uczestniczyć w jego rozwoju. Definicja służy też zapewnieniu interoperacyjności.

**Podsumowanie:** *Wiedza jest otwarta, jeśli każdy ma do niej swobodny dostęp, może ją wykorzystywać, modyfikować i dzielić z innymi, podlegając 
wymogom co najwyżej oznaczania źródeł jej pochodzenia lub zachowania jej otwartości.*

Określona powyżej istota Definicji Otwartej Wiedzy odpowiada definicji “otwartości” przyjętej przez [Open Source Definition]
(http://www.opensource.org/docs/osd) oraz tego, co “wolne” wedle [Definition of Free Cultural Works]
(http://freedomdefined.org). Pierwotnie, Open 
Definition została wywiedziona z Open Source Definition, która z kolei została wywiedziona z [*Debian Free Software Guidelines*]
(http://www.debian.org/social_contract).

Używamy terminu **utwór** dla oznaczenia utrwalonej wiedzy podlegającej przetwarzaniu.

Używamy terminu **licencja** dla oznaczenia warunków prawnych, na których utwór jest oddany do użytku. W przypadku, gdy żadna licencja nie została 
określona, należy domniemywać, że zastosowanie mają standardowe zasady wynikające z obowiązującego prawa (np. zastrzeżenie pełni praw autorskich lub 
wygaśnięcie ustawowej ochrony).

## 1. Utwory Otwarte

**Utwór** otwarty spełnia następujące wymogi dotyczące sposobu jego dystrybucji:

### 1.1 Otwarta licencja

**Utwór** *powinien* być dostępny na otwartej **licencji** (zdefiniowanej w Artykule 2). Żadne dodatkowe warunki związane z utworem (warunki 
wykorzystania, prawa patentowe należące do licencjodawcy itd.) nie mogą kolidować z postanowieniami licencji.

### 1.2 Dostępność

**Utwór** powinien być dostępny w całości za rozsądną cenę nie wyższą niż koszt jednorazowej reprodukcji, preferowanym rozwiązaniem jest udostępnienie 
utworu do bezpłatnego pobrania w Internecie. Jakiekolwiek dodatkowe informacje konieczne dla spełnienia warunków licencji (takie jak imiona i nazwiska 
autorów, potrzebne dla spełnienia warunku oznaczenia autorstwa) powinny być widocznie związane z utworem.

### 1.3 Otwarty format

**Utwór** *powinien* być dostępny w wygodnej i umożliwiającej jego modyfikację formie, bez dodatkowych technologicznych przeszkód dla wykonywania praw 
wynikających z licencji. W szczególności, dane powinny być odczytywalne przez urządzenia cyfrowe, masowo dostępne i opublikowane w otwartym formacie 
(formacie z powszechnie dostępnym opisem warunków użycia, nie ustanawiających pieniężnych, ani żadnych innych ograniczeń jego wykorzystania), bądź 
przynajmniej podlegać przetwarzaniu za pomocą co najmniej jednego z dostępnych narzędzi wolnego / otwartego oprogramowania 
 
## 2. Otwarte licencje

**Licencja** jest otwarta, jeśli jej postanowienia spełniają następujące warunki:

### 2.1 Konieczne zezwolenia

**Licencja** *powinna* nieodwołalnie zezwalać na następujące czynności:

#### 2.1.1 Wykorzystanie

**Licencja** *powinna* zezwalać na swobodne wykorzystanie utworu.

#### 2.1.2 Redystrybucja

**Licencja** *powinna* zezwalać na redystrybucję licencjonowanego utworu, włącznie ze sprzedażą utworu w samodzielnej postaci, bądź jako elementu 
zbioru utworów pochodzących z różnych źródeł.

#### 2.1.3 Opracowania

**Licencja** *powinna* zezwalać na tworzenie opracowań licencjonowanego utworu (utworów zależnych) oraz ich dystrybucję na tych samych warunkach 
licencyjnych, co utwór pierwotny.

#### 2.1.4 Oddzielenie części utworu

**Licencja** *powinna* zezwalać na swobodne wykorzystywanie, dystrybucję i modyfikację poszczególnych cześci utworu, oddzielnie od innych jego części 
lub od zbioru, w którym został po raz pierwszy rozpowszechniony.

#### 2.1.5 Kompilacja

**Licencja** *powinna* zezwalać na rozpowszechnianie wraz z licencjonowanym utworem innych utworów, bez narzucania na nie ograniczeń. 

#### 2.1.6 Niedyskryminacja

**Licencja** *nie może* dyskryminować żadnej osoby, ani grupy osób.

#### 2.1.7 Rozpowszechnianie 

Prawa dołączone do utworu *powinny* odnosić się do każdego, kto będzie z niego korzystał, bez konieczności wyrażania zgody na jakiekolwiek dodatkowe 
warunki prawne. 

#### 2.1.8 Zastosowanie do każdego celu

**Licencja** *powinna* zezwalać na wykorzystanie, redystrybucję, modyfikację oraz kompilację utworu bez względu na cel tych czynności. Licencja nie 
ogranicza nikogo w wykorzystywaniu utworu na żadnym określonym obszarze działalności.

#### 2.1.9 Bezpłatność

**Licencja** *nie może* przewidywać jakichkolwiek opłat, tantiem, honorariów, ani innych form wynagrodzenia.

### 2.2 Dozwolone postanowienia

**Licencja** nie powinna limitować, zaciemniać, ani w żaden inny sposób  ograniczać zakresu zezwoleń wymaganych w Artykule 2.1, z wyjątkiem 
następujących dozwolonych postanowień:

#### 2.2.1 Rozpoznanie autorstwa

**Licencja** *może* wymagać, w razie dystrybucji licencjonowanego utworu, oznaczenia współtwórców,  posiadaczy praw, sponsorów lub  twórców, pod 
warunkiem, że wymóg taki nie jest uciążliwy do spełnienia. 

#### 2.2.2 Integralność

**Licencja** *może* wymagać, aby opracowania licencjonowanego utworu zostały udostępniane pod innym tytułem lub numerem wersji, niż utwór pierwotny, 
bądź wymagać oznaczenia dokonanych w nim zmian.

#### 2.2.3 Na tych samych warunkach

**Licencja** *może* wymagać, aby kopie lub opracowania licencjonowanego utworu zostały udostępnione na tej samej lub podobnej licencji, co utwór 
pierwotny. 

#### 2.2.4 Informacja o licencji

**Licencja** *może* wymagać zachowania oznaczeń dotyczących praw autorskich lub identyfikacji licencji.

#### 2.2.5 Źródło

**Licencja** *może* wymagać, aby modyfikowane utwory zostały udostępnione w formie odpowiedniej dla dalszej modyfikacji.

#### 2.2.6 Zakaz ograniczeń technicznych

**Licencja** *może* zabraniać dystrybuowania utworu w sposób nakładający techniczne ograniczenia wykonywania przyznanych praw.

#### 2.2.7 Nieagresja

**Licencja** *może* wymagać, aby osoby sporządzające utwory zależne udzieliły dodatkowych zezwoleń (np. licencji patentowych), jeśli jest to konieczne 
dla wykonania praw przyznanych przez licencję. Licencja może także nakładać obowiązek nieagresji wobec licencjobiorcy, w odniesieniu do wykonywania 
jakichkolwiek przyznanych praw (np. w przypadku sporów patentowych). 
